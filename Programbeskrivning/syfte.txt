Civilingenjörsprogrammet i datateknik syftar till att studenten ska
utveckla kunskaper, färdighet och förhållningssätt som gör att de:
* på ett ingenjörsmässigt sätt kan delta i och leda utveckling av
  generella datorsystem i en internationell omgivning och i samklang
  med samhälle och miljö.
* kan lösa forskningsmässiga och komplexa datatekniska problem.
* är väl förberedda för fortsatta studier på forskarnivå inom
  datateknik.

Att arbeta på ett ingenjörsmässigt sätt innebär att baserat på en
vetenskapskaplig grund och beprövad erfarenhet, tillsammans med andra
utvecklare och med användare av systemet, inom givna ekonomiska och
tidsmässiga ramar, utveckla en tillräckligt bra lösning på ett
problem.

Vi lever i en oerhört spännande tid när datatekniken infiltrerar snart
sagt varje del av samhället.  Vi är alla användare av datatekniska
produkter och tjänster och det är svårt att tänka sig vårt moderna
samhälle utan mobiltelefoner, Internet och ABS-bromsar.  För användare
räcker det att tekniken fungerar (och ser bra ut) men i bakgrunden
måste någon planera, utveckla, implementera och underhålla (de ofta
programvarubaserade) systemen.  Det är där som huvudfokus bör vara för
D-programmet nu och i framtiden.  Samhället (inklusive industrin)
behöver dataingenjörer som har koll på god kvalitet, hög produktivitet
och låga kostnader.

Men en högre utbildning är så mycket mer än så - personlig utveckling,
nyfikenhet och innovation är också viktiga komponenter.  Många kommer
inte att jobba just med det de lärt sig på Chalmers men en gedigen
bakgrund i teknik och problemlösning kan räcka långt i nästan alla
områden.  Många går vidare till forskning och utveckling och för dem
gäller det att tidigt hitta utmaningar och ingångar som leder dem
vidare.

Slutligen finns också övergripande utmaningar för mänskligheten i
stort som delproblem inom den globala omställningen till en hållbar
utveckling.  Här finns det mycket att göra med datateknik som verktyg
och därmed passar utbildningen i datateknik väl in i visionen
"Chalmers - för en hållbar framtid".
